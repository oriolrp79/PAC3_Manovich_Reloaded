# PAC 3. Visionant el futur amb les ulleres de Manovich: Redescobrint la hibridació

### Recurs d'aprenentatge de Cultura Digital de la UOC.
#### Autor: Oriol Roqué Prat
#### Data: maig 2025
## Introducció
 La hibridació, segons Manovich (2013), és el procés i resultat de la unió de dues tècniques, de dues disciplines o funcionalitats diferenciades, que aconsegueixen no només col·laborar entre elles sinó resignificar el concepte, per l'abast que adquireix. Després de la invenció i implantació informàtica, i de l’evolució de l’ordinador com a metamedi, el següent pas lògic era generar híbrids. Veiem un parell de casos que ho il·lustren.
___
## Cas 1 d'hibridació: Concerts musicals amb so binaural

La història moderna de la música està directament emparentada i creuada amb la història tecnològica, especialment des del moment en que va ser possible l’enregistrement sonor. La música –l’objecte artístic– va deixar de ser intangible i volàtil, ja que, més enllà de poder-la codificar amb partitures, ara es podia materialitzar en un suport físic que podia rellegir-se i *tornar* a sonar (González, 2017). Un fet inaudit és que avui en dia, amb l’eliminació de l’objecte –el suport físic comercialitzable–, amb l’escolta directa des del *núvol*, el concepte de música sembla retornar a la intangibilitat i volatilitat (Loscos, 2021).

Des d’aquells primers enregistraments, doncs, la tecnologia ha evolucionat acceleradament, tant en sistemes de captació de so (captadors piezoelèctrics, micròfons de diafragma), enregistrament (fonògraf, disc de vinil, cinta magnètica, disc òptic, memòria flash), generació i modificació de la senyal (amplificació, distorsió i altres efectes analògics en la guitarra, sintetitzador, taules de control de mescles, instruments virtuals, modificació i efectes informàtics de senyal, entorns virtuals DAW, loop station, etc.), enviament de la senyal (diferents tipologies de cables, connectors com RCA, jack o canon; bluetooth) i sistemes de conversió de senyal elèctrica a so (campana, altaveu, auriculars, sistema subwoofer, sistema stereo, sistemes surround, so aural).

Totes aquests invents tecnològics, aplicats a la música, van condicionar enormement la teòrica i l’estudi de la disciplina, la forma de relacionar-nos amb la música (possibilitat de concerts multitudinaris, d’escolta individual, de comprar un objecte que conté música enregistrada, etc.) i inclús l’evolució dels gèneres musicals (Adell, 2004). Per posar uns pocs exemples de gèneres inevitablement transformats per la tecnologia, podem parlar de l’amplificació en el jazz i les big bands; la distorsió que va fer possible el rock’n’roll, el rock i els innombrables subestils; el sistema d’altaveus o sound systems jamaicans que van marcar l’evolució del ska, el reggae i fins la creació del reggaetón; els sintetitzadors en la música electrònica i l’experimentació electroacústica de la segona meitat de s.XX; i la tecnologia de plats de vinil i sets mescladors que van permetre les tècniques scratch en la cultura hip hop.

Els concerts musicals en directe o *live* (valgui la redundància) són probablement l’ànima del concepte musical, ja que la interpretació d’instruments per al gaudi de l’oient és essencial i omnipresent en tota la història. Com apunten Casas i Irizarri (2007), la forma, recepció i protocol han canviat substancialment amb els diferents formats grupals musicals, des de la poesia trobadoresca, passant pels diferents conjunts simfònics, els canvis conceptuals de Wagner que porten als auditoris com els coneixem avui en dia i finalment l’ús de la tecnologia com a part indissociable de l’experiència musical. 

Un cas de creació recent són els concerts amb so binaural, en els quals es recull el so a través d’un sistema de dos micròfons en el centre físic del conjunt instrumental i que imita de forma exacte com l'oïda humana percep el so (inclús algún model comercial té, entre els dos micròfons, una simulació de crani). 

![imatge](https://upload.wikimedia.org/wikipedia/commons/thumb/f/f9/Head_and_torso_simulator.jpg/960px-Head_and_torso_simulator.jpg)

Aquest so, recollit en 360 graus, és enviat a un equip informàtic per calibrar la mescla i s’envia posteriorment, mitjançant bluetooth, als auriculars que porten els assistents. Els assistents habitualment també es reparteixen en l’espai de forma circular o distribuïts entre els músics, el que també converteix aquest tipus d’experiència en el que s’anomena concert immersiu, ja que es trenca la barrera conceptual que hi ha habitualment entre públic i artista, aportant una nova dimensió a l’experiència social musical. El cas d’hibridació, doncs, neix de la unió de la interpretació musical amb la tecnologia que permet captar el so binaural, reproduir-lo als auriculars del públic i crear una experiència immersiva totalment nova<sup>1</sup>.
 
![Autor: Juan Falú, source: Flickr, llicència CC BY-SA 2.0](https://live.staticflickr.com/7483/15756138759_5f1890abff_b.jpg)
___
## Cas 2 d'hibridació: Parelles sentimentals virtuals

 L’ésser humà és social, gregari i comunicatiu (Cortés, 2011), un mecanisme de l’espècie per sobreviure davant grans adversitats, col·laborar pels recursos i en última instància per procrear i perpetuar l'espècie (Arias, 2024).

 En la modernitat la tecnologia ha evolucionat cap a formes de comunicació i interacció social impensables dècades abans, capaces de interconnectar mils de milions de persones de tot el món, a través de les xarxes socials i aplicacions de missatgeria (Bertran, 2024). La paradoxa de la realitat occidental és que, tot i estar pràcticament tots els ciutadans connectats a través d’internet, els índex d’aïllament social i percepció de la soledat siguin tant alts (Reed, 2023). 

![Autor: Kaboompic.com, source: Pexels, llicència CC NC](https://images.pexels.com/photos/6029103/pexels-photo-6029103.jpeg)

Algunes xarxes socials s’han especialitzat en la cerca de companys sentimentals i/o sexuals (Tinder, Grindr, Badoo, Meetic, etc.), incloent diferents tipus d’orientació sexual, donant una alternativa a la cerca –més o menys espontània– de parella que es dona a la realitat analògica. Fins a aquest punt de la història, la tecnologia no ha suposat més que un mer mitjà, un intermediari, un entorn telemàtic segur, entre gent real que busca parella. Aquesta tecnologia, a 2025, segueix funcionant i té milions d’usuaris.

Ara bé, amb l’entrada de la Inteligencia Artificial com a eina habitual i extesa, ja en el 2022 amb ChatGPT i la generació de text, la història dona un tomb, ja que les possibilitats augmenten exponencialment. La generació de text ha significat que hom pot parlar amb el sistema, a través d’un *chatbot*, fins al punt de ser difícil de distingir d’un interlocutor humà, per la seva capacitat d'interacció i conversa. Aquests sistemes comprometen inclús el test de Turing, utilitzat per posar a prova el poder de raonament aparentment humà d’una màquina (Millán, 2024).<sup>2</sup> 

Una màquina o sistema prou avançat, doncs, pot ser indistinguible d’un humà en el seu comportament i comunicació verbals. Una IA pot ser entrenada per assumir infinitat de rols i funcions específiques i interaccionar amb els usuaris a través dels *chatbots* (Salazar, 2024). Amb l’evolució imparable de la inteligencia artificial, ha sigut ja possible la creació d’avatars, de personatges virtuals, capaços de moure’s, parlar i escoltar, amb poca latencia (*real-time*) i de forma prou convincent com per generar interaccions empàtiques i sentimentals en els usuaris, generalment amb perfils que presenten dificultats alhora de crear vincles d’aquest tipus amb gent real (Cocho, 2024).<sup>3</sup> 
 
![Autor: Heute.at, source: heute.at, llicència Getty Images/iStockphoto](https://heute-at-prod-images.imgix.net/2021/7/13/edc15481-06ac-48df-be0c-86593f2f522d.jpeg)

 En l’actualitat existeixen innombrables aplicacions que ofereixen aquest tipus d’interacció, descarregables en les plataformes habituals de descàrregues com Google Play o App Store, en les que s’ofereix “personalitzar” la imatge i personalitat de la parella virtual i mantenir-hi conversa a través d’un *chatbot*. Algunes tenen certes particularitats, com oferir parlar amb avatars de persones reals o poder conversar amb una persona que ja ha mort (ABC, 2025)<sup>4</sup>. En la majoria, però, s’ofereix conversa sense filtres i possibilitat de contingut visual erotic i pornogràfic.

 Podem dir, seguint l’estela de Manovich (2013), que la hibridació en aquest cas es dona per la unió de la tecnologia d'intel·ligència artificial en generació d’imatge i text i la pròpia interacció social gregària humana. La necessitat de tenir una persona a prop, parlar-hi i interactuar amb ella, malgrat la persona en qüestió sigui virtual i presenti una consciència (i cos) que sabem que no té.
___
###### Notes:
###### 1) Hi ha diverses experiències de música binaural realitzades a Catalunya i compartides a la plataforma Youtube, de les quals en recomanem dues: una amb la música vocal de Marala (<https://www.youtube.com/watch?v=KiU5sRiet-M>) i l'altre del cantautor Nico Roig (<https://www.youtube.com/watch?v=7KXboihBrvs>)
###### 2) En la ficció cinematogràfica està molt tractada la qüestió de la consciència i sistemes informàtics, com en el cas de la pel·lícula Blade Runner, en la qual es planteja la situació en què les màquines (replicants) han superat amb escreix el test de Turing i la única forma de saber si són humans és a través de les reaccions emocionals i físiques dels ulls a l'haver de respondre certes preguntes. Al final de la pel·lícula, el conegut monòleg del replicant que conclou “*[..] tots aquests moments es perdran com llàgrimes en la pluja.*” vol donar a entendre el grau de consciència que ha adquirit una *màquina* davant la seva pròpia mort física i la pèrdua dels records que ha generat la seva experiència viscuda.
###### 3) A la pel·lícula de ciència-ficció Her, de 2013, es tracta de forma magistral la situació en la qual un home s’enamora del software d’interacció conversacional, gràcies als avenços en intel·ligència artificial, i com en el desenllaç es posa sobre la taula les diferències insalvables entre els dos personatges.
###### 4) A l'episodi Be Right Back de la segona temporada de la sèrie de ciència-ficció Black Mirror s'aborda la recuperació de la interacció i comunicació amb una persona estimada que ha mort, a través d'un anàlisi exhaustiu d'una gran quantitat de fotos i audios de la persona, que finalment un chatbot dona *vida*, permetent parlar-hi amb text i veu. L'any 2025 això ja no és ciència-ficció.
___

## Bibliografia

ABC. (2025). *Réplicas de inteligencia artificial*. <https://www.abc.es/xlsemanal/a-fondo/caryn-marjorie-compra-novia-virtual-influencer-por-ia-gpt.html>

Adell, J. [Joan Elies]. (2004). Música y tecnología: sobre las transformaciones discursivas en la música popular contemporánea. *Arte y nuevas tecnologías: X Congreso de la Asociación Española de Semiótica*, (100-108). <https://dialnet.unirioja.es/servlet/articulo?codigo=940121> 

Arias, A. [Anna]. (2024). Gregarismo: qué es, ejemplos y características. *Ecología verde*. <https://www.ecologiaverde.com/gregarismo-que-es-ejemplos-y-caracteristicas-2967.html> 

Bertran, J. [Judit]. (2024). Las redes sociales superan los 5.000 millones de usuarios activos. *El Periódico*. <https://www.elperiodico.com/es/tecnologia/20240131/redes-sociales-superan-5-mil-millones-usuarios-activos-97582434> 

Casas, F. [Francisco] i Irizarri, A. de [Alfredo]. (2007). *El protocolo y la música*. Universidad de la Sabana. <https://www.researchgate.net/publication/281119120_El_Protocolo_y_la_Musica> 

Cocho, E. [Elena]. (2024). Tinder contra la soledad [entrada de blog]. *Coaching Gestalt*. <https://coaching-gestalt.com/tinder-contra-la-soledad/> 

Cortés, C. [Carmen]. (2011). El hombre más que gregario: "amigo de otro hombre". *Espíritu: cuadernos del Instituto Filosófico de Balmesiana*, *60* (141), (91-106). <https://dialnet.unirioja.es/servlet/articulo?codigo=4100306> 

Espai Texas. (2025). *FESTIVAL REAL 360º: UNA EXPERIÈNCIA ÍNTIMA BINAURAL*. <https://espaitexas.cat/espectacle/festival-360o/>

Flickr. (2025). *The best place to be a photographer online*. <https://flickr.com/>

Generalitat de Catalunya. (2025). *Optimot, consultes lingüístiques*. <https://optimot.gencat.cat>

González, D. [Daniela]. (2017). El fonógrafo: entre el registro etnográfico y el anuncio de lo radiofónico. *LIS. Letra. Imagen. Sonido. Ciudad mediatizada*, *IX* (17), (199-214). <https://dialnet.unirioja.es/servlet/articulo?codigo=6213354> 

Institut d’Estudis Catalans. (2025). *Benvinguts al Diccionari de la llengua catalana de l'Institut d'Estudis Catalans*. <https://dlc.iec.cat/> 

Loscos, D. [David]. (21 de febrer de 2021). *David Loscos: 'La música grabada es eterna. Los formatos no lo son'* / per Yanni Munujos. Noticias Clave. <https://noticiasclave.net/es/noticia/david-loscos-la-musica-grabada-es-eterna-los-formatos-no-lo-son.html> 

Manovich, L. [Lev]. (2013). *El Software toma el mando*. UOC.

Millán, V. [Víctor]. (2024). GPT-4 (ChatGPT) acaba de superar el test de Turing: Era algo que se creía que no ocurriría. *El Economista*. <https://www.eleconomista.es/tecnologia/noticias/12871956/06/24/gpt4-chatgpt-acaba-de-superar-el-test-de-turing-era-algo-que-se-creia-que-no-ocurriria.html> 

Reed, P. [Phil]. (2023). Loneliness and Social Media Use Amid and After the Pandemic. *Psychology Today*. <https://www.psychologytoday.com/us/blog/digital-world-real-world/202303/loneliness-and-social-media-use-amid-and-after-the-pandemic> 

Salazar, M. [Miguel]. (2024). CHATBOTS: ¿QUÉ SON Y CÓMO FUNCIONAN? [entrada de blog]. *Attach Inteligencia Artificial*. <https://attachmedia.com/blog/chatbots/>

Softcatalà. (2025). *Diccionari de sinònims*. <https://www.softcatala.org/diccionari-de-sinonims/>

Wikimedia Commons. (2025). *Wikimedia Commons*. <https://commons.wikimedia.org/wiki/Main_Page>  

[def]: https://cdn.printerval.com/unsafe/960x960/assets.printerval.com/2023/03/16/641229021e6c96.88899659.jpg
